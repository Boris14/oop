Генериране и решаване на тестове
================================
Да се реализира програма за генериране и решаване на тестове.

Въпроси
-------
Всеки тест съдържа въпроси. Въпросите могат да бъдат задавани, отговаряни и
оценявани в точки. Да се реализира интерфейс `Question`, който описва следните
операции:
  * `ask` - задава въпроса, като го извежда и въвежда негов отговор
  * `grade` - оценява въпроса и връща броя точки

Всеки тест съдържа следните видове въпроси:
  * `YesNoQuestion` - въпрос с два възможни отговора: "да" или "не". При
  конструиране се задават текст, точки и верен отговор. Въпросът дава 0 точки
  при грешен и пълен брой точки при верен отговор.
  * `MultipleChoice` - въпрос с няколко възможни отговора, от които някои са
  верни. При конструиране се задават текст, точки `x`, възможни и верни
  отговори. Всеки правилно посочен отговор добавя `x` точки, а всеки погрешно
  посочен отговор отнема `x` точки.
  * `OpenQuestion` - въпрос със свободен отговор. При конструиране се задават
  текст и точки. При оценяване се извеждат въпроса и отговора и се въвежда
  оценка в проценти. Ако отговор не е даден, въпросът автоматично се оценява с 0
  точки.

Тестове
-------
Да се реализира клас `Test`, представящ тест с въпроси от всякакъв вид. Да се
реализират следните операции:
  * `add_question` - добавя нов въпрос към теста
  * `do_test` - задава всички въпроси поред и събира отговорите им
  * `grade_test` - оценява теста и връща броя събрани точки

Бонус
-----
Реализирайте операция `shuffle` за разбъркване на въпросите в даден тест на
произволен принцип. Използвайте библиотечната функция `int rand()`, която връща
случайно цяло число.
